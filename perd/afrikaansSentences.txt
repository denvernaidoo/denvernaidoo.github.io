Hans was nie sommer enige perd nie.
Nee, hy was ‘n perd wat kon … lees en tel!
Of só het dit vir die wêreld gelyk wanneer sy eienaar, Wilhelm van Osten, hom aan die wêreld vertoon het.
Wilhelm en sy perd Hans het meer as honderd jaar gelede in Duitsland geleef.
Wilhelm was ’n wiskundeonderwyser.
Hy was ’n groot diereliefhebber en het geglo diere is net so slim soos mense.
Om dit te bewys het hy vir sy perd lesse gegee.
So het sy perd dan by hom “skoolgegaan” en geleer om te spel en somme te maak.
Maar dit was nie al nie.
Hans het ook geskiedenis-en musieklesse gekry.
Wilhelm kon hom laat optel, aftrek, tafels en breuke doen.
Hy het selfs die dae van die week geken en geweet hoe laat dit is.
As iemand vir Hans ’n vraag sou vra en die antwoord was “ja”, het Hans sy kop geknik.
As die antwoord “nee” was, het hy met sy hoef op die grond getik.
Almal was verstom wanneer Hans keer op keer reg antwoord.
Nie lank nie of die twee het regoor Duitsland opgetree.
Hulle het nie ’n sent toegangsgeld gevra nie.
Daar het selfs ’n berig oor hulle in ’n Amerikaanse koerant, die New York Times, verskyn.
Mettertyd het mense tog begin wonder of iemand nie stilletjies vir Hans leidrade gee nie.
Toe vra hulle Wilhelm op ’n dag om die vertrek te verlaat.
Hans het steeds al die antwoorde reg gehad.
Uiteindelik moes almal saamstem.
Hans was ’n slim kalant.
Net een wetenskaplike het snuf in die neus gekry.
Hy het agtergekom almal wat die vrae vir Hans vra, het geweet of die antwoorde “ja” of “nee” was.
Hy het begin wonder wat sou gebeur as die persoon wat die vrae vra, nie die antwoorde ken nie.
Toe hy dit probeer, dop Hans die een toets ná die ander.
Hans en Wilhelm het niks hiervan gehou nie en was glo albei baie vies.
Sommer gou is die aap uit die mou: Slim Hans ken net die antwoord as die persoon wat die vraag vra, dit ken.
Maar hoe op aarde het Hans die leidrade gekry?
Die wetenskaplike het behoorlik kopgekrap.
Uiteindelik het hy die geheim ontrafel.
Niemand het vir Hans geheime leidrade gegee nie.
Hy het dit self uitgesnuffel deur baie fyn op te let.
Mense wat die antwoorde geken het, het dit deur hul liggaamstaal verklap.
Soms het hulle hul asem opgehou, ’n wenkbrou gelig, aan hul neus gevat of hul oë vinniger geknip terwyl hulle die vraag gevra het.
Hans het geleer om hul liggaamstaal reg te interpreteer en het dan geweet of hy sy kop moet knik of sy poot moes tik.
Slim Hans was toe in elk geval slim ... op ’n heel ander manier!
Vandag hou wetenskaplikes steeds die les wat Slim Hans hulle geleer het in gedagte wanneer hulle navorsing met diere doen.
Hulle maak seker dat hulle nie onwetend leidrade gee nie, deur onder andere ’n donkerbril te dra.
