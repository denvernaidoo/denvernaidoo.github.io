Pieta kan sy hart teen sy ribbes voel bons toe die taxi uiteindelik rukkerig wegtrek. 
Sy vingers klou sweterig aan die beursie in sy sak.
Hy en sy tjommies het soos gewoonlik ná skool, skoolsak op die rug, oor die parkeerterrein in die rigting van die taxistaanplek geloop. 
Toe sien hy iets op die grond lê. 
Hy kan nie verstaan hoe die ander ouens die beursie kon miskyk nie.
Dit was eers toe hy buk en die beursie vinnig in sy sak laat verdwyn dat ou Gabba na hom gegryp het. 
“Hei, Pieta! Wat’s daai? Laat ons ook sien, ek sê!” 
Ou Gabba is die grootste onder hulle. 
Hy het Pieta skoon van die grond af gelig. 
Die ander het sy hand uit sy sak probeer kry. 
Hulle gestoei was eers speels, maar hoe meer Pieta hom teëgesit het, hoe meer het hy ’n soort dierlikheid in hulle gegryp gevoel.
Uit desperaatheid het hy Gabba kliphard geskop. 
Gabba het so hard gegil dat die ander groot geskrik en vir Pieta soos ’n warm patat gelos het. 
Voor hulle tot verhaal kon kom, hardloop Pieta weg en spring in die taxi.
By die huis gaan lê Pieta op sy bed en maak sy oë toe. 
Hy is te bang om die beursie oop te maak. 
Hy droom liewer oor hoeveel geld daar dalk kan wees. 
Sê nou daar is ’n paar honderd pitte? 
Of miskien selfs ’n paar duisend? Wat sal hy vir hom koop? 
Daai nuwe Nokia wat hulle nou so aanmekaar op die TV wys? 
Of dalk ’n iPod? 
“Pieta!” Sy ma se skril stem ruk hom aarde toe. 
“Gaan leen ’seblief by an’ Marie vir ons melk en suiker, my kind.
Sê ons sal dit teruggee wanneer jou pa einde van die week sy unemployment-geld kry.”
Met ’n swaar hart gaan leen Pieta die suiker en melk en besluit daar en dan dat hy die beursie nét so vir sy ma gaan gee.
Terug in sy kamer gooi hy die geld op die bed uit. 
Die munte is blink en die note vars. 
Met bewende hande begin hy tel. 
“Pieta!” 
Dié keer is dit sy pa. 
“Kom help my om die verdekselse kas te skuif, man!” 
Hy prop die geld terug in die beursie en druk dit in sy sak. 
Maar dêm, toe hy buk om die een kant van die kas op te tel, val die beursie uit sy sak! 
Voor hy kan keer, tel sy pa dit op.
“Waar kry jy dié?” Sy pa gluur hom aan. 
“Moenie vir my sê jy is nou ’n blerrie pickpocket nie! Is dít waarvoor ons jou grootgemaak het?” 
Pieta bewe. 
“Nee, Pa, ek het dit opgetel.”
Sy pa steek die beursie in sy sak. 
”Komaan, jong! Tel nou die kas op!” 
Toe hy met hygende asem orent kom, wil Pieta dadelik die beursie by sy pa vra, maar die donker uitdrukking op sy pa se gesig maak hom bang. 
Hy gaan sit en tob buite in die jaart. 
Hy kan nie ontslae raak van die gedagte dat hy netnou die naambord van die drankwinkel in sy pa se donker oë gesien het nie.
’n Rukkie later, toe hy na sy kamer loop, sien hy hoe sy pa op die rusbank oopmond sit en slaap. 
Sy pa se een arm hang langs die rusbank af. 
Sy baadjie is ver genoeg oop dat Pieta kan sien hoe die beursie amper uit sy binnesak peul. 
Daar gaan ’n tinteling deur Pieta se lyf toe hy die beursie stadig uit sy pa se binnesak trek. 
Sonder om twee keer te dink glip hy by die voordeur uit.
’n Ent van die huis af maak hy die beursie oop. 
Hy tel die geld. 
Daar is net ’n bietjie meer as honderd en vyftig rand in. 
In ’n verdere vou wat hy met die eerste oogopslag nie opgemerk het nie, kry hy ’n foto’tjie. 
Dis van ’n vrou met ’n baba op haar skoot. Die baba lyk nie gesond nie. 
Is hy dalk met ’n gestremdheid gebore? Pieta kyk weer. 
Die vrou lyk nogal baie soos sy ma. 
Hy vou die beursie toe en kyk in die verte.
En in sy verbeelding sien hy die vrou …
Sy kom by die apteek aan om medisyne vir haar kind te koop. 
Die kind moet die medisyne kry, anders sal hy later die aand baie siek word. 
Pieta begin bewe. 
Hy krap verder in die beursie. 
Daar is ’n rybewys, ’n bankkaart en ’n afgeskeurde stukkie papier met ’n selfoonnommer op. 
Pieta vat van die muntstukke uit die beursie en gaan bel by ’n hokkie.
“Hallo. Is jy Brenda Plaatjies?” 
Al is die stem aan die ander kant so sag soos ’n fluistering, laat dit Pieta skrik. 
“Nee, ek is haar suster. Waarom soek jy haar?” 
“Ek, ek ...” haak Pieta se tong vas. 
“Ek het haar beursie opgetel.” 
Die vrou se stem is skielik driftig. 
“Waar? Waar is jy, boetie?” 
Pieta wil amper die foon los en weghardloop, maar iets keer hom. “Kry my so oor ’n uur by die Cleary Park Mall. Aan die taxirênk se kant.”
“Stadig nou, boetie!” sê die vrou paniekerig. 
“Jy sê by die taxirênk? Hoe gaan ek jou uitken?” 
Hy sukkel om die eenvoudige vraag te beantwoord. 
“Ek het ’n ligblou tracksuit en wit tekkies aan.”
’n Paar dae later bevind Pieta en sy ma hulle in die netjiese voorkamer van die vrou wie se beursie hy opgetel het. 
Die deftige vrou het ’n wit koevert in haar hand. 
Langs haar sit ’n joernalis met ’n kamera om sy nek en ’n notaboekie in sy hand. 
Toe die vrou vir Pieta bedank en die koevert oorhandig, flits die kamera. 
Dis jammer Pa is nie ook hier nie, dink Pieta. 
Dis eers twee dae later, toe hy die foto en die berig in die koerant sien, dat sy pa glimlag. 
“Pieta!” roep hy opgewonde. 
Hy sit sy arm om sy seun se skouers en sê vir die eerste keer die woorde wat nog vir jare musiek in Pieta se ore sou wees: 
“Ek is so trots op jou!”